---
title: Witamy w Niby.land
date: 2024-03-18 22:06:01 +0000
#categories: [TOP_CATEGORIE, SUB_CATEGORIE]
#tags: [TAG]     # TAG names should always be lowercase
---
Niedawno uczestniczyłam w zdalnym warsztacie motywacyjnym, którego elementem była krótka sesja medytacji prowadzonej.
 Jest sobotni poranek jakoś pod koniec lutego, zamykam oczy, słucham głosu, który mnie prowadzi, zachęca do do głębokiego oddechu i wizualizacji spokojnego miejsca. Mówi do mnie: 

>Wyobraź sobie, że jesteś na pięknej, złotej płaży. Leżysz na piasku, który przyjemnie otula Cię i grzeje. Czujesz na twarzy promienie słońca. Jesteś tylko ty i otaczająca Cię przyroda, błekitne niebo, turkusowy ocean, śpiew ptaków i szum fal.

Zaczęłam się śmiać. Uświadomiłam sobie, że nie potrzebuję wyobraźni do doświadczenia tej chwili – ja już tam jestem, na Porto Santo!

![pipes](/assets/img/p1/p1_p2.jpg)

Porto Santo, po polsku Święty Port,  to maleńka portugalska wyspa położona na Północnym Atlantyku, rzut kamieniem od swojej bardziej znanej siostry, Madery.  Porto Santo leży na odległych peryferiach Unii Europejskiej. Od najbliszego stałego lądu (Maroko) dzieli ją ok 900 km. 

Porto Santo słynie ze złotej, 9 kilometrowej plaży, która rozciąga się na całej długości  południowego wybrzeża wyspy.  Plaża jest tak niesamowita, że zdecydowanie zasługuje na dedykowany  wpis na blogu.  Nic więc dziwnego, że zdobyła niedawno tytuł ‘Best Beach Destination in Europe’ !

Ze względu na plażę Porto Santo jest popularną wakacyjną destynacją mieszkańców Madery. Poza portugalczykami mało kto zdaje sobie sprawę z istnienia tego miejsca. Jest to małe, spokojne uniwersum, tak blisko popularnych destynacji jak Madera czy Wyspy Kanaryjskie, a jednak poza zasięgiem wzroku przeciętnego europejczyka

![pipes](/assets/img/p1/p1_p3.jpg)

Urok Porto Santo sięga jednak dalej niż jego złote piaski. Są tu niewysokie, ale robiące wrażenie góry, o stożkowym ksztalcie i ostro zakończonych szczytach, prastare wygasłe wulkany, którym zawdzięczamy to piękne miejsce.

![pipes](/assets/img/p1/p1_p4.jpg)

Są też wysokie, kamienne klify, na zachodnim i północnym wybrzeżu wyspy. Fale, które rozbijają się o nie z ogromną siłą, szczególnie podczas rzadkich okresów złej pogody, robią niesamowite, hipnotyzujące wrażenie i przypominają obserwującemu je świadkowi o potędze natury.  


![pipes](/assets/img/p1/p1_p5.jpg)

Jest tu też niewielka pustynia, na którą piasek przywiewają wiejące zimą północne wiatry, tworząc niesamowite naturalne formy, rodem z filmu science fiction.

![pipes](/assets/img/p1/p1_p6.jpg)

 Ale co najważniejsze, w okresie zimowym, panuje tu absolutny spokoj. Zapomniana przez turystów, bardzo nielicznie zaludniona, odcięta od reszty świata wyspa, przemienia się w odosobnione sanktuarium.  


![pipes](/assets/img/p1/p1_p7.jpg)